<html><head><meta http-equiv="Content-Type" content="text/html; charset=ISO-8859-1"><title>Gestore delle finestre di Xfce 4</title><link rel="stylesheet" type="text/css" href="../xfwm4.css"><meta name="generator" content="DocBook XSL Stylesheets V1.76.1"><link rel="home" href="#index" title="Gestore delle finestre di Xfce 4"><link rel="next" href="#wm-intro" title="Introduzione"></head><body bgcolor="white" text="black" link="#0000FF" vlink="#840084" alink="#0000FF"><div lang="it" class="article" title="Gestore delle finestre di Xfce 4"><div class="titlepage"><div><div><h2 class="title"><a name="index"></a>Gestore delle finestre di Xfce 4</h2></div><div><div class="authorgroup"><div class="author"><h3 class="author"><span class="firstname">François</span> <span class="surname">Le Clainche</span></h3><div class="affiliation"><div class="address"><p><code class="email">&lt;<a class="email" href="mailto:fleclainche@wanadoo.fr">fleclainche@wanadoo.fr</a>&gt;</code></p></div></div></div></div></div><div><span xmlns="http://www.w3.org/TR/xhtml1/transitional" class="releaseinfo"><br></br>Questo manuale descrive xfwm4 versione 4.8.3<br></br></span></div><div><p class="copyright">Diritto d'autore © 2004 François Le Clainche</p></div><div><p class="copyright">Diritto d'autore © 2004 Jasper Huijsmans</p></div><div><p class="copyright">Diritto d'autore © 2010. Cristian Marchi (cri.penta@gmail.com)</p></div></div><hr></div><div class="toc"><p><b>Indice</b></p><dl><dt><span class="sect1"><a href="#wm-intro">Introduzione</a></span></dt><dt><span class="sect1"><a href="#wm-using">Utilizzare <strong class="application"><code>xfwm4</code></strong></a></span></dt><dd><dl><dt><span class="sect2"><a href="#wm-windows">Gestire le finestre</a></span></dt></dl></dd><dt><span class="sect1"><a href="#wm-settings">Personalizzare <strong class="application"><code>xfwm4</code></strong></a></span></dt><dd><dl><dt><span class="sect2"><a href="#wm-style">Stile della decorazione</a></span></dt><dt><span class="sect2"><a href="#keyboard_shortcuts">Scorciatoie da tastiera</a></span></dt><dt><span class="sect2"><a href="#focus">Preferenze del fuoco</a></span></dt><dt><span class="sect2"><a href="#wm_advanced">Impostazioni avanzate</a></span></dt></dl></dd><dt><span class="sect1"><a href="#workspaces">Gestire gli spazi di lavoro</a></span></dt><dd><dl><dt><span class="sect2"><a href="#id429943">Impostazioni degli spazi di lavoro</a></span></dt><dt><span class="sect2"><a href="#workspace-margins">Margini degli spazi di lavoro</a></span></dt></dl></dd><dt><span class="sect1"><a href="#wm-copyright">Informazioni su <strong class="application"><code>xfwm4</code></strong></a></span></dt></dl></div><div class="sect1" title="Introduzione"><div class="titlepage"><div><div><h2 class="title" style="clear: both"><a name="wm-intro"></a>Introduzione</h2></div></div></div><p>Il gestore delle finestre di Xfce 4 è parte dell'<a class="ulink" href="http://www.xfce.org" target="_top">ambiente Desktop Xfce</a>. Il comando per eseguirlo è <strong class="application"><code>xfwm4</code></strong>. Per avviarlo in background utilizzare <span class="command"><strong><strong class="application"><code>xfwm4</code></strong> --daemon</strong></span>. Il gestore delle finestre è responsabile del posizionamento delle finestre sullo schermo, fornisce le decorazioni per le finestre e permette all'utente di muoverle, ridimensionarle e chiuderle.</p><p><strong class="application"><code>xfwm4</code></strong> aderisce fortemente agli standard di <a class="ulink" href="http://www.freedesktop.org" target="_top">freedesktop.org</a>. Di conseguenza alcune caratteristiche speciali come la possibilità di rendere le finestre senza bordi, o di fornire un'icona per l'applicazione devono essere implementate nell'applicazione stessa. Non è più possibile utilizzare il gestore di finestre per forzare un diverso comportamento. Una delle caratteristiche più importanti di <strong class="application"><code>xfwm4</code></strong> è la possibilità di utilizzare i temi: le decorazioni delle finestre (bordi, barra del titolo e pulsanti della finestra) possono essere configurati utilizzando i temi del gestore delle finestre.</p><p><strong class="application"><code>xfwm4</code></strong> offre il supporto a più schermi, sia per xinerama sia per modalità reali multischermo; è utile quando si ha più di un monitor connesso al computer.</p><p><strong class="application"><code>xfwm4</code></strong> può essere eseguito "stand-alone", ma per usarlo in questo modo, sarà necessario il <a class="ulink" href="xfce-mcs-manager.html" target="_top">gestore delle impostazioni di Xfce 4</a> per poter gestire le impostazioni dall'interfaccia grafica. Le operazioni diverse dalla gestione delle finestre, quali l'impostazione di uno sfondo per la scrivania o l'avvio di programmi, devono essere svolte da altre applicazioni.</p><p><strong class="application"><code>xfwm4</code></strong> include un proprio gestore della composizione, che si avvale delle nuove estensioni del server di <a class="ulink" href="http://freedesktop.org/Software/xorg" target="_top">X.org</a>. Il compositore è come un gestore delle finestre: gestisce un insieme di tutte le finestre, monitora tutti i tipi di eventi su X e reagisce di conseguenza. Avere il gestore della composizione incluso nel gestore delle finestre permette anche di mantenere sincronizzati gli effetti visivi con gli eventi delle finestre. Per utilizzare il compositore, è necessario compilare <strong class="application"><code>xfwm4</code></strong> utilizzando l'opzione di configure  --enable-compositor. In ogni caso, è possibile disabilitare il compositore all'avvio di <strong class="application"><code>xfwm4</code></strong> utilizzando l'argomento --compositor=off.</p></div><div class="sect1" title="Utilizzare xfwm4"><div class="titlepage"><div><div><h2 class="title" style="clear: both"><a name="wm-using"></a>Utilizzare <strong class="application"><code>xfwm4</code></strong></h2></div></div></div><div class="sect2" title="Gestire le finestre"><div class="titlepage"><div><div><h3 class="title"><a name="wm-windows"></a>Gestire le finestre</h3></div></div></div><p>Il gestore delle finestre fornisce i bordi, i pulsanti della finestra e una barra del titolo alle finestre delle applicazioni. L'aspetto è definito dal tema del gestore delle finestre.</p><p>Nel tema predefinito <strong class="application"><code>xfwm4</code></strong> mostra sei pulsanti e un titolo nelle finestre regolari delle applicazioni. I sei pulsanti eseguono le seguenti funzioni base:</p><div class="figure"><a name="titlebar-fig"></a><p class="title"><b>Figura 1. <code class="application">xfwm4</code> pulsanti della barra del titolo</b></p><div class="figure-contents"><div class="screenshot"><div class="mediaobject"><img src="images/titlebar.png" alt="xfwm4 title bar buttons and functions"></div></div></div></div><br class="figure-break"><p>Il menu della finestra può essere aperto con un clic del tasto sinistro del mouse sul pulsante del menu sulla barra del titolo, o con un clic del tasto destro sulla barra del titolo.</p><p>Se si utilizza <strong class="application"><code>xftaskbar4</code></strong>, è possibile aprire un menu delle azioni con un clic con il tasto destro del mouse su uno degli elementi della barra delle applicazioni. il menu comprende diversi elementi fra cui quelli disponibili nel menu della finestra.</p><div class="variablelist"><dl><dt><span class="term">Mettere a fuoco una finestra</span></dt><dd><p>È necessario fornire il fuoco a una finestra se si vuole che questa riceva i comandi di mouse e tastiera. I colori delle decorazioni della finestra cambieranno, seguendo il fuoco. Per avere maggiori informazioni a riguardo delle opzioni sul fuoco, fare riferimento alla seguente <a class="ulink" href="#focus" target="_top">sezione dedicata</a>.</p><p>Una scorciatoia da tastiera permette di passare il fuoco da una finestra all'altra: tenere premuto il tasto «Alt» e premere poi «Tab» ripetutamente fino a quando non si arriva alla finestra che si vuole avere a fuoco. Con questo metodo verrà visualizzata una finestra a comparsa in cui vengono mostrati il nome dell'applicazione, la sua icona e il titolo della finestra. Inoltre <strong class="application"><code>xfwm4</code></strong> evidenzierà la sagoma della finestra che riceverà il fuoco.</p><p>NOTA: l'utilizzo di una scorciatoia da tastiera in una applicazione sottintende che la sua finestra abbia il fuoco.</p></dd><dt><span class="term">Massimizzare o demassimizzare le finestre</span></dt><dd><p>Se si massimizza una finestra, questa si espanderà fino a occupare tutto lo spazio disponibile sullo schermo come definito dalle <a class="ulink" href="xfdesktop.html#xfdesktop-workspace" target="_top">impostazioni dello spazio di lavoro</a>). È possibile massimizzare una finestra verticalmente, orizzontalmente o in entrambe le direzioni contemporaneamente.</p><p>Per massimizzare una finestra, eseguire una delle seguenti operazioni:</p><div class="itemizedlist"><ul class="itemizedlist" type="disc"><li class="listitem"><p>fare clic sul pulsante di massimizzazione nella barra del titolo</p></li><li class="listitem"><p>aprire il menu della finestra dalla barra del titolo e scegliere la voce «Massimizza»</p></li><li class="listitem"><p>usare la scorciatoia da tastiera «Alt + F5»</p></li></ul></div><p>È possibile visualizzare qualsiasi finestra a tutto schermo (utilizzerà tutta la dimensione dello schermo senza mostrare i bordi della finestra) utilizzando la scorciatoia da tastiera personalizzabile «Alt + F11».</p><p>Per massimizzare una finestra verticalmente:</p><div class="itemizedlist"><ul class="itemizedlist" type="disc"><li class="listitem"><p>fare clic con il tasto centrale del mouse sul pulsante di massimizzazione nella barra del titolo</p></li><li class="listitem"><p>usare la scorciatoia «Alt + F6»</p></li></ul></div><p>Per massimizzare una finestra orizzontalmente:</p><div class="itemizedlist"><ul class="itemizedlist" type="disc"><li class="listitem"><p>fare clic con il tasto destro del mouse sul pulsante di massimizzazione nella barra del titolo</p></li><li class="listitem"><p>usare la scorciatoia «Alt + F7»</p></li></ul></div><p>Quando una finestra è stata massimizzata in un qualsiasi modo, può essere riportata alla dimensione precedente eseguendo una delle seguenti operazioni:</p><div class="itemizedlist"><ul class="itemizedlist" type="disc"><li class="listitem"><p>facendo clic sul pulsante di demassimizzazione della barra del titolo</p></li><li class="listitem"><p>usando le stesse scorciatoie da tastiere un'altra volta</p></li><li class="listitem"><p>selezionando la voce «Demassimizza» dal menu della finestra</p></li></ul></div></dd><dt><span class="term">Ridimensionare le finestre</span></dt><dd><p>Anche se alcune finestre speciali non possono essere ridimensionate, la maggior parte di esse possono essere ridimensionate a proprio piacimento.</p><div class="itemizedlist"><ul class="itemizedlist" type="disc"><li class="listitem"><p>È possibile usare i bordi e gli angoli della cornice della finestra per modificarne la dimensione, trascinandoli con il mouse</p></li><li class="listitem"><p>È possibile usare la scorciatoia «Alt + clic destro» mentre il puntatore del mouse si trova su un punto qualsiasi della sagoma della finestra; si comporterà come se si stesse trascinando l'angolo in basso a destra della finestra</p></li><li class="listitem"><p>È possibile utilizzare delle pratiche scorciatoie da tastiera: Maiusc + Alt + Frecce (su, giù, sinistra, destra)</p></li></ul></div></dd><dt><span class="term">Nascondere e mostrare le finestre</span></dt><dd><p>È possibile nascondere una finestra eseguendo una delle seguenti operazioni:</p><div class="itemizedlist"><ul class="itemizedlist" type="disc"><li class="listitem"><p>facendo clic sul pulsante nascondi della barra del titolo</p></li><li class="listitem"><p>aprendo il menu della finestra dalla barra del titolo e scegliendo la voce «Nascondi»</p></li><li class="listitem"><p>usando la scorciatoia da tastiera «Alt + F8»</p></li></ul></div><p>In alternativa, è possibile nascondere tutte le finestre dello spazio di lavoro corrente, a eccezione di quella che si sta utilizzando, con un'unica azione, facendo clic sul pulsante del menu della barra del titolo e scegliendo «Nascondi tutte le altre»</p><p>Per far ricomparire una finestra nascosta, si deve selezionare il suo nome o la sua icona in uno dei seguenti componenti di Xfce 4:</p><div class="itemizedlist"><ul class="itemizedlist" type="disc"><li class="listitem"><p><strong class="application"><code>xftaskbar4</code></strong></p></li><li class="listitem"><p>nella lista delle finestre accessibile con un clic del tasto centrale del mouse sullo sfondo della scrivania; questa lista mostra tutte le finestre aperte, classificate per spazio di lavoro. Le finestre attualmente nascoste sono indicate fra parentesi quadre.</p></li><li class="listitem"><p>nel <strong class="application"><code>xfce4-iconbox</code></strong></p></li></ul></div></dd><dt><span class="term">Arrotolare o srotolare le finestre</span></dt><dd><p>Se si "arrotola" una finestra, questa verrà ridotta alla dimensione della barra del titolo. La stessa operazione ripetuta permette di arrotolare o srotolare ciclicamente una finestra:</p><div class="itemizedlist"><ul class="itemizedlist" type="disc"><li class="listitem"><p>fare clic sul pulsante arrotola/srotola della barra del titolo</p></li><li class="listitem"><p>aprire il menu della finestra dalla barra del titolo e scegliere la voce «Arrotola» o «Srotola»</p></li><li class="listitem"><p>usare la rotella del mouse mentre si mantiene il puntatore sulla barra del titolo</p></li><li class="listitem"><p>usare la scorciatoia da tastiera «Alt + F9»</p></li></ul></div></dd><dt><span class="term">Bloccare o sbloccare le finestre</span></dt><dd><p>Se si "blocca" una finestra, questa sarà visibile nella stessa posizione su tutti gli spazi di lavoro. La stessa operazione ripetuta permette di bloccare o sbloccare ciclicamente una finestra:</p><div class="itemizedlist"><ul class="itemizedlist" type="disc"><li class="listitem"><p>fare clic sul pulsante blocca/sblocca della barra del titolo</p></li><li class="listitem"><p>aprire il menu della finestra sulla barra del titolo e scegliere la voce «Blocca» o «Sblocca» </p></li><li class="listitem"><p>usare la scorciatoia da tastiera «Alt + F10»</p></li></ul></div></dd><dt><span class="term">Sollevare o abbassare le finestre</span></dt><dd><p>La funzione di "sollevamento" permette alla sagoma di una finestra di apparire davanti a tutte le altre. Per sollevare una finestra si può:</p><div class="itemizedlist"><ul class="itemizedlist" type="disc"><li class="listitem"><p>fare clic con il tasto sinistro del mouse sulla sua barra del titolo</p></li><li class="listitem"><p>dare il fuoco alla finestra, se la corrispondente opzione è selezionata nella <a class="ulink" href="xfwm4.html#wm-focus" target="_top">schermata delle preferenze di tastiera e fuoco</a>.</p></li><li class="listitem"><p>fare clic in un punto qualsiasi della sua sagoma, se la corrispondente opzione è selezionata nella <a class="ulink" href="xfwm4.html#wm-focus" target="_top">schermata delle preferenze di tastiera e fuoco</a>.</p></li><li class="listitem"><p>fare clic sulla sua etichetta nella barra delle applicazioni o nell'iconbox</p></li><li class="listitem"><p>usare la scorciatoia da tastiera Maiusc + Alt + PGgiù (se la finestra è già a fuoco)</p></li></ul></div><p>È possibile far restare una finestra sempre sopra le altre aprendo il menu della finestra e selezionando la voce «Sempre in primo piano».</p><p>La funzione "Abbassa" porta la finestra al di sotto delle altre. Per abbassare una finestra si può:</p><div class="itemizedlist"><ul class="itemizedlist" type="disc"><li class="listitem"><p>fare clic con il tasto centrale del mouse sulla sua barra del titolo</p></li><li class="listitem"><p>usare la scorciatoia da tastiera Maiusc + Alt + PGgiù (se la finestra è a fuoco)</p></li></ul></div></dd><dt><span class="term">Spostare le finestre</span></dt><dd><p>È possibile spostare le finestre in vari modi:</p><div class="itemizedlist"><ul class="itemizedlist" type="disc"><li class="listitem"><p>facendo clic con il tasto destro o sinistro del mouse sulla barra del titolo e trascinandola</p></li><li class="listitem"><p>usando la combinazione «Alt + clic sinistro» mentre il puntatore è su un punto qualsiasi della sagoma della finestra e muovendo il mouse</p></li><li class="listitem"><p>usando la combinazione di tasti «Control + Alt + Maiusc + Frecce della tastiera (su, giù, sinistra, destra)»</p></li></ul></div></dd><dt><span class="term">Spostare una finestra su un altro spazio di lavoro</span></dt><dd><p>È possibile spostare una finestra in un altro spazio di lavoro eseguendo una delle seguenti azioni:</p><div class="itemizedlist"><ul class="itemizedlist" type="disc"><li class="listitem"><p>bloccare la finestra, spostarsi su un altro spazio di lavoro poi sbloccare la finestra</p></li><li class="listitem"><p>usare il menu della finestra e scegliere una delle sotto voci di «Invia a»</p></li><li class="listitem"><p>fare clic con il tasto destro o sinistro sulla barra del titolo della finestra, trascinarla verso il bordo dello schermo: il puntatore si sposterà nello spazio di lavoro successivo assieme alla finestra. L'opzione corrispondente deve essere selezionata nella <a class="ulink" href="xfwm4.html#wm_misc" target="_top">schermata delle preferenze del gestore delle finestre</a>.</p></li><li class="listitem"><p>utilizzare le scorciatoie da tastiera:</p><div class="itemizedlist"><ul class="itemizedlist" type="circle"><li class="listitem"><p>«Alt + Control + Fine» sposta la finestra allo spazio di lavoro successivo</p></li><li class="listitem"><p>«Alt + Control + Home» sposta la finestra allo spazio di lavoro precedente</p></li><li class="listitem"><p>«Alt + Control + n° tastierino numerico» sposta la finestra corrente al corrispondente spazio di lavoro</p></li></ul></div></li><li class="listitem"><p>usare il <a class="ulink" href="xfce4-panel.html#switcher-item" target="_top">selettore grafico</a> facendo clic sulla rappresentazione della finestra e muoverla nello spazio di lavoro desiderato.</p></li></ul></div></dd><dt><span class="term">Chiudere una finestra</span></dt><dd><p>Per chiudere una finestra</p><div class="itemizedlist"><ul class="itemizedlist" type="disc"><li class="listitem"><p>fare clic sul pulsante di chiusura nella barra del titolo</p></li><li class="listitem"><p>aprire il menu della finestra dalla barra del titolo e scegliere la voce «Chiudi»</p></li><li class="listitem"><p>o usare la scorciatoia da tastiera «Alt + F4»</p></li></ul></div></dd></dl></div></div></div><div class="sect1" title="Personalizzare xfwm4"><div class="titlepage"><div><div><h2 class="title" style="clear: both"><a name="wm-settings"></a>Personalizzare <strong class="application"><code>xfwm4</code></strong></h2></div></div></div><p>Per aprire la schermata delle preferenze del gestore delle finestre, fare clic sul pulsante identificato con «Gestore delle finestre» nel <a class="ulink" href="xfce-mcs-manager.html#manager-dialog" target="_top">Gestore delle impostazioni di Xfce 4</a>. La schermata mostra quattro schede: stile, tastiera, fuoco e avanzate. Tutte le modifiche hanno un effetto immediato sul comportamento del modulo selezionato.</p><div class="sect2" title="Stile della decorazione"><div class="titlepage"><div><div><h3 class="title"><a name="wm-style"></a>Stile della decorazione</h3></div></div></div><div class="figure"><a name="wm_decoration_style-fig"></a><p class="title"><b>Figura 2. Preferenze dello stile di decorazione</b></p><div class="figure-contents"><div class="screenshot"><div class="mediaobject"><img src="images/decoration_style.png" alt="La scheda dello stile di decorazione"></div></div></div></div><br class="figure-break"><div class="variablelist"><dl><dt><span class="term">Stile della finestra</span></dt><dd><p>L'elenco sulla sinistra della schermata mostra tutte le decorazioni disponibili. Il modulo xfwm 4 offre la scelta tra 4 temi differenti, ma sono disponibili più di 60 temi aggiuntivi disponibili nel pacchetto xfwm4-theme.</p></dd><dt><span class="term">Carattere del titolo</span></dt><dd><p>Il pulsante "Carattere del titolo" mostra la famiglia di carattere attualmente in uso per l'aspetto del titolo della finestra. Fare clic su questo pulsante se si desidera cambiarlo; verrà così visualizzata una finestra di "Selezione del tipo di carattere". Funziona come la finestra di selezione del carattere del <a class="ulink" href="xfce-mcs-plugins.html#id2811474" target="_top">plugin di gestione delle impostazioni dell'interfaccia utente</a>.</p></dd><dt><span class="term">Allineamento del titolo</span></dt><dd><p>Qualsiasi sia la disposizione dei pulsanti, è possibile scegliere l'allineamento del titolo all'interno della barra del titolo, selezionando una delle seguenti semplici opzioni: allinea a sinistra, al centro o a destra.</p></dd><dt><span class="term">Disposizione dei pulsanti</span></dt><dd><p>La configurazione della disposizione dei pulsanti utilizza un semplice meccanismo a trascinamento. Fare clic e trascinare i pulsanti per cambiarne la disposizione. Spostare un pulsante nell'area identificata con "Nascosti" per rimuoverlo dalla barra del titolo. Tutte le modifiche hanno un effetto immediato sulla posizione dei pulsanti della barra del titolo.</p></dd></dl></div></div><div class="sect2" title="Scorciatoie da tastiera"><div class="titlepage"><div><div><h3 class="title"><a name="keyboard_shortcuts"></a>Scorciatoie da tastiera</h3></div></div></div><div class="figure"><a name="keyboard_shortcuts-fig"></a><p class="title"><b>Figura 3. Preferenze delle scorciatoie da tastiera</b></p><div class="figure-contents"><div class="screenshot"><div class="mediaobject"><img src="images/keyboard_shortcuts.png" alt="La scheda delle scorciatoie"></div></div></div></div><br class="figure-break"><div class="variablelist"><dl><dt><span class="term">Scorciatoie da tastiera</span></dt><dd><p>L'elenco sulla sinistra della finestra mostra tutti i temi delle scorciatoie disponibili utilizzando il nome delle cartelle che contengono un file keythemerc.</p><p>Di default, è presente un solo tema: $(datadir)/themes/Default/xfwm4/keythemerc</p><p>Nella configurazione predefinita sono definiti i seguenti collegamenti:</p><div class="itemizedlist"><ul class="itemizedlist" type="disc"><li class="listitem"><p>Chiudi finestra: Alt + F4</p></li><li class="listitem"><p>Massimizza finestra: Alt + F5</p></li><li class="listitem"><p>Massimizza verticalmente: Alt + F6</p></li><li class="listitem"><p>Massimizza orizzontalmente: Alt + F7</p></li><li class="listitem"><p>Nascondi finestra: Alt + F8</p></li><li class="listitem"><p>Arrotola finestra: Alt + F9</p></li><li class="listitem"><p>Blocca finestra: Alt + F10</p></li><li class="listitem"><p>Scorri il fuoco tra le finestre: Alt + Tab</p></li><li class="listitem"><p>Sposta finestra: Control + Maiusc + Alt + Frecce (su, giù, sinistra, destra)</p></li><li class="listitem"><p>Ridimensiona finestra: Maiusc + Alt + Frecce (su, giù, sinistra, destra)</p></li><li class="listitem"><p>Solleva finestra: Maiusc + Alt + PGsu</p></li><li class="listitem"><p>Abbassa finestra: Maiusc + Alt + PGgiù</p></li><li class="listitem"><p>Abilita/disabilita visualizzazione a tutto schermo: Alt + F11</p></li><li class="listitem"><p>Spazio di lavoro successivo: Control + Alt + Freccia destra</p></li><li class="listitem"><p>Spazio di lavoro precedente: Control + Alt + Freccia sinistra</p></li><li class="listitem"><p>Aggiungi uno spazio di lavoro: Alt + Ins</p></li><li class="listitem"><p>Elimina uno spazio di lavoro: Alt + Canc</p></li><li class="listitem"><p>Va allo spazio di lavoro N (1-9): Control + F(N)</p></li><li class="listitem"><p>Sposta la finestra al precedente (successivo) spazio di lavoro: Alt + Control + Home (Fine)</p></li><li class="listitem"><p>Sposta una finestra sullo spazio di lavoro N (1-9): Alt + Control + numero N sul tastierino numerico</p></li><li class="listitem"><p>Avvia xfhelp4: Alt +F1</p></li><li class="listitem"><p>Avvia xfrun4: Alt + F2</p></li><li class="listitem"><p>Blocca lo schermo: Alt + Control + Canc</p></li></ul></div><p>Sono presenti due liste nella parte destra della schermata. La lista delle scorciatoie delle finestre mostra le scorciatoie da tastiera che vengono utilizzate per guidare il gestore delle finestre. La lista delle scorciatoie dei comandi mostra le scorciatoie da tastiera dedicate al lancio delle applicazioni. Per modificarne una, occorre fare un doppio clic sulla relativa voce nella lista usando il pulsante sinistro del mouse e inserire la nuova scorciatoia quando viene visualizzata la finestra a comparsa per la composizione della scorciatoia.</p><div class="figure"><a name="compose_shortcut-fig"></a><p class="title"><b>Figura 4. La finestra a comparsa della composizione della scorciatoia</b></p><div class="figure-contents"><div class="screenshot"><div class="mediaobject"><img src="images/compose_shortcut.png" alt="La finestra a comparsa della composizione della scorciatoia"></div></div></div></div><br class="figure-break"><p>Per creare un nuovo tema, creare una cartella come questa (ad esempio $HOME/.themes/Custom/xfwm4/keythemer) poi selezionarla nella lista dei temi disponibili.</p><p>Se non si conosce il nome dei tasti modificatori della propria tastiera, è possibile avviare l'applicazione "xev" dal terminale per eseguire una prova.</p></dd></dl></div></div><div class="sect2" title="Preferenze del fuoco"><div class="titlepage"><div><div><h3 class="title"><a name="focus"></a>Preferenze del fuoco</h3></div></div></div><div class="figure"><a name="focus-fig"></a><p class="title"><b>Figura 5. Preferenze del fuoco</b></p><div class="figure-contents"><div class="screenshot"><div class="mediaobject"><img src="images/focus.png" alt="La scheda del fuoco"></div></div></div></div><br class="figure-break"><div class="variablelist"><dl><dt><span class="term">Modello di fuoco</span></dt><dd><p>Una finestra a fuoco riceve i comandi da mouse e tastiera. È possibile scegliere tra due modelli di fuoco:</p><div class="itemizedlist"><ul class="itemizedlist" type="disc"><li class="listitem"><p>Fuoco al clic: selezionare questa opzione per fare in modo che la finestra riceva il fuoco solo quando si fa clic in un punto qualsiasi della sua sagoma.</p></li><li class="listitem"><p>Il fuoco segue il mouse: selezionare questa opzione per fare in modo che una finestra riceva il fuoco non appena il puntatore del mouse è sopra alla sua sagoma.</p></li></ul></div></dd><dt><span class="term">Fuoco per le nuove finestre</span></dt><dd><p>Selezionando questa opzione il fuoco verrà fornito automaticamente alle nuove finestre create, senza che ci sia bisogno di fare clic o di muovere il puntatore del mouse.</p></dd><dt><span class="term">Sollevamento se a fuoco</span></dt><dd><p>Se questa opzione è selezionata, la sagoma di una nuova finestra a fuoco apparirà automaticamente al di sopra delle altre dopo un certo tempo che può essere impostato con la barra di scorrimento denominata "ritardo".</p></dd><dt><span class="term">Sollevamento al clic</span></dt><dd><p>Selezionare questa opzione per fare in modo che la finestra venga posizionata al di sopra delle altre quando si fa clic in un punto qualsiasi della sua sagoma. Se questa opzione non è selezionata sarà necessario fare clic sulla sua decorazione (barra del titolo, bordi o angoli) per portarla in primo piano.</p></dd></dl></div></div><div class="sect2" title="Impostazioni avanzate"><div class="titlepage"><div><div><h3 class="title"><a name="wm_advanced"></a>Impostazioni avanzate</h3></div></div></div><div class="figure"><a name="misc_wm_prefs-fig"></a><p class="title"><b>Figura 6. Preferenze avanzate</b></p><div class="figure-contents"><div class="screenshot"><div class="mediaobject"><img src="images/misc_wm_prefs.png" alt="Scheda avanzate"></div></div></div></div><br class="figure-break"><div class="variablelist"><dl><dt><span class="term">Finestre magnetiche</span></dt><dd><p>È possibile fare in modo che i bordi di una finestra siano attratti dai bordi delle altre finestre, o dai bordi dello schermo quando vengono spostate. La distanza a cui si risente di questo effetto può essere impostata con la barra di scorrimento "Distanza"</p></dd><dt><span class="term">Scorrimento degli spazi di lavoro</span></dt><dd><p>Selezionare la prima opzione per passare allo spazio di lavoro adiacente quando il puntatore del mouse raggiunge i bordi dello schermo. Selezionare la seconda opzione per avere lo stesso comportamento quando si trascina una finestra. Con la corrispondente barra di scorrimento è possibile impostare la resistenza dei bordi.</p></dd><dt><span class="term">Movimento e ridimensionamento opacizzato</span></dt><dd><p>Due opzioni permettono di scegliere se il contenuto di una finestra debba essere visualizzato o no durante una operazione di spostamento o ridimensionamento (non visualizzando il contenuto, vengono risparmiate alcune risorse di sistema).</p></dd><dt><span class="term">Azione per il doppio clic</span></dt><dd><p>Imposta il comportamento del gestore delle finestre quando si fa doppio clic sulla barra del titolo di una finestra: arrotolare la finestra, nascondere la finestra, massimizzare la finestra o niente.</p></dd></dl></div></div></div><div class="sect1" title="Gestire gli spazi di lavoro"><div class="titlepage"><div><div><h2 class="title" style="clear: both"><a name="workspaces"></a>Gestire gli spazi di lavoro</h2></div></div></div><p><strong class="application"><code>xfwm4</code></strong> gestisce anche gli spazi di lavoro. C'è una particolare finestra delle impostazioni per modificare le proprietà degli spazi di lavoro. È possibile aprirla selezionando <span class="emphasis"><em>Spazi di lavoro e margini</em></span> dalla finestra del <a class="ulink" href="xfce-mcs-manager.html#manager-dialog" target="_top">gestore delle impostazioni</a>. La finestra contiene due schede tramite le quali è possibile modificare le impostazioni degli spazi di lavoro e i margini della scrivania.</p><div class="sect2" title="Impostazioni degli spazi di lavoro"><div class="titlepage"><div><div><h3 class="title"><a name="id429943"></a>Impostazioni degli spazi di lavoro</h3></div></div></div><div class="figure"><a name="xfwm-workspace-fig"></a><p class="title"><b>Figura 7. Impostazioni dello spazio di lavoro</b></p><div class="figure-contents"><div class="screenshot"><div class="mediaobject"><img src="images/xfwm_workspaces.png" alt="La scheda delle impostazioni degli spazi di lavoro"></div></div></div></div><br class="figure-break"><div class="variablelist"><dl><dt><span class="term">Spazi di lavoro</span></dt><dd><p>Questa opzione permette di selezionare il numero di spazio di lavoro che si intende utilizzare (1-32).</p></dd><dt><span class="term">Nomi degli spazi di lavoro</span></dt><dd><p>Questo campo mostra l'elenco degli spazi di lavoro disponibili. Per modificare il nome di uno di essi, fare clic sul suo numero e compilare il campo che viene mostrato. Al termine premere il pulsante «Applica» o alternativamente premere il tasto «Enter», per ritornare all'elenco.</p></dd></dl></div></div><div class="sect2" title="Margini degli spazi di lavoro"><div class="titlepage"><div><div><h3 class="title"><a name="workspace-margins"></a>Margini degli spazi di lavoro</h3></div></div></div><div class="figure"><a name="workspace_margins-fig"></a><p class="title"><b>Figura 8. la finestra dei margini degli spazi di lavoro</b></p><div class="figure-contents"><div class="screenshot"><div class="mediaobject"><img src="images/workspace_margins.png" alt="La scheda dei margini degli spazi di lavoro"></div></div></div></div><br class="figure-break"><p>Per aprire la schermata relativa ai margini degli spazi di lavoro, fare clic sul pulsante denominato "Spazi di lavoro e margini" nella finestra del <a class="ulink" href="xfce-mcs-manager.html#manager-dialog" target="_top">gestore delle impostazioni</a> e scegliere la scheda denominata "Margini".</p><p>I margini sono delle aree ai bordi dello schermo che le finestre non andranno a occupare. Se ne può modificare la dimensione, in pixel, a sinistra, destra, in alto e in basso. Questa funzione è utile quando, ad esempio, non si vuole che le finestre massimizzate vadano a sovrapporsi alle cornici di pannelli o a iconbox.</p></div></div><div class="sect1" title="Informazioni su xfwm4"><div class="titlepage"><div><div><h2 class="title" style="clear: both"><a name="wm-copyright"></a>Informazioni su <strong class="application"><code>xfwm4</code></strong></h2></div></div></div><p><strong class="application"><code>xfwm4</code></strong> è stata scritta da Olivier Fourdan (<code class="email">&lt;<a class="email" href="mailto:fourdan@xfce.org">fourdan@xfce.org</a>&gt;</code>). Per ricevere ulteriori informazioni, visitare il <a class="ulink" href="http://www.xfce.org" target="_top">sito web di Xfce</a>.</p><p>Per segnalare un problema o per avanzare una proposta relativa a questo programma o al manuale, utilizzare il sistema di tracciamento dei bug all'indirizzo <a class="ulink" href="http://bugzilla.xfce.org/" target="_top">http://bugzilla.xfce.org/</a>.</p><p>Se si hanno domande relative all'utilizzo o all'installazione di questo pacchetto, rivolgersi alla lista di discussione di <a class="ulink" href="http://lunar-linux.org/mailman/listinfo/xfce" target="_top">xfce</a>. Le discussioni relative allo sviluppo si svolgono nella lista di discussione <a class="ulink" href="http://lunar-linux.org/mailman/listinfo/xfce4-dev" target="_top">xfce4-dev</a>.</p><p>Questo programma è distribuito nel rispetto dei termini della licenza GNU GPL (General Public License) come pubblicata dalla Free Software Foundation, sia questa la versione 2 o, a propria scelta, una qualsiasi versione successiva.</p><p>Con il programma dovrebbe essere stata anche fornita una copia della GNU General Public License; se così non fosse, scrivere alla: Free Software Foundation, Inc., 59 Temple Place - Suite 330, Boston, MA 02111-1307, USA.</p></div></div></body></html>
